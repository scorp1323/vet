Розчин Рінгер-лактатний
(Раствор Рингер-лактатный; Solutio Ringer-lactate)


Загальна характеристика: 

основні фізико-хімічні властивості: прозорий, безбарвний або слабо-жовтуватого забарвлення розчин; 

склад: 100 мл розчину містить натрію хлориду 0,6 г, калію хлориду 0,04 г, кальцію хлориду 0,0402 г, натрію лактату 0,32 г;

допоміжні речовини: вода для ін’єкцій.

 

Форма випуску. Розчин для інфузій.

Фармакотерапевтична група. Розчини, що застосовуються для корекції порушень електролітного балансу. Код АТС В05В В01.

Фармакологічні властивості. Розчин Рінгер-лактатний належить до сольових плазмозамінних рідин зі слабколужними властивостями. Він містить збалансовану (ізотонічну) суміш основних катіонів (Na+, K+, Ca2+, Cl-, C3H6O-) крові у відповідних для неї концентраціях і є більш фізіологічним, ніж ізотонічний натрію хлориду. Введення Рінгер-лактатного розчину відновлює водно-сольовий баланс та ліквідує дефіцит рідини в організмі людини, що виникає при його дегідратації або у зв’язку з акумуляцією позаклітинної рідини в осередках великих опіків і травм, порожнинних операцій, перитоніту. Розчин Рінгер-лактатний слабко змінює реакцію крові в лужний бік, зменшує агрегацію формених елементів крові, поліпшує її реологічні властивості і перфузію тканин, чим запобігає розвитку необоротних змін у тканинах та підвищує ефективність гемотрансфузійних заходів при масивних крововтратах і тяжких формах шоку. Розчин Рінгер-лактатний має також дезінтоксикаційний ефект у наслідок зниження концентрації токсичних продуктів у крові та активації діурезу.

 

Показання для застосування. Виражена дегідратація різного походження (інфекційні захворювання, що супроводжуються тривалою діареєю і нестримним блюванням), гострі масивні крововтрати, шок, великі опіки, тяжкий перебіг післяопераційного періоду, токсичні отруєння різної етіології, а також для заміщення рідини при урівноваженному кислотно-лужному обміні і при легкому ацидозі.

 

Спосіб застосування та дози. Внутрішньовенно розчин Рингер-лактатний призначають дорослим до 1500 мл на добу краплинно зі швидкістю 60 крапель за хвилину, тобто 2,5 мл/кг ваги тіла на годину. Ректально препарат призначають дорослим по 75-100 мл.

Побічна дія. Можуть виникнути явища алкалозу. У цьому випадку інфузію препарату припиняють і вводять розчин Рінгера, який має слабо кислу реакцію.

Протипоказання. Внутрішньовенне введення розчину Рингер-лактатний протипоказано при тромбофлебітах, станах з підвищеним зсіданням крові, вираженому порушенні видільної функції нирок, при декомпенсованих вадах серця. Препарат не слід вводити при циркуляторних порушеннях, що здатні спричинити набряк мозку і легенів, при гіперхлоремії, гіпергідратації, метаболічному алкалозі, пошкодженні клітин печінки. Препарат не застосовують дітям.

Передозування. При значному передозуванні можуть спостерігатися явища алкалозу та гіпергідратації. В цьому випадку введення препарату негайно припиняється. Проводиться симптоматична терапія.

Особливості застосування. При тривалому застосуванні, особливо у великих об’ємах, контролюють вміст електролітів у плазмі, сечі, діурез.

Взаємодія з іншими лікарськими засобами. Препарат не можна змішувати з фосфат- та карбонатвмісними розчинами. Не можна використовувати як розчинник-носій для інших лікарських засобів, оскільки їх додавання може призвести до змін фізико-хімічних властивостей. Якщо таке додавання необхідно слід ретельно перевіряти їх сумісність.

Умови та термін зберігання. Зберігати при температурі від 0°С до +25°С у недоступному для дітей місці.

Термін придатності – 2 роки.