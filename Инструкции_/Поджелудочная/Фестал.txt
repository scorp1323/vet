Фестал® ( FESTAL® )

Загальна характеристика:

основні фізико-хімічні властивості: білі, блискучі, круглі драже з тонким запахом ванілі;

склад: діюча речовина: панкреатин, хеміцелюлаза, компоненти жовчі;

1 драже містить 0,192 г панкреатину з ферментативною активністю:

a-амілази – 4 500 од. FIP, ліпази – 6 000 од. FIP, протеази – 300 од. FIP, а також компонентів жовчі – 0,025 г; хеміцелюлази – 0,05 г;

допоміжні речовини: натрію хлорид, целюлози ацетат фталат, етилванілін, олія рицинова, кальцію карбонат, тальк, цукроза, желатин, рідка целюлоза, смола акації (аравійська камідь), гліцерин, поліетиленгліколь 6000, метил- та пропілпарабен, титану діоксид.

 

 Форма випуску. Драже.

 

Фармакотерапевтична група. Препарати, що поліпшують травлення, включаючи ферменти. Поліферментні препарати. Код АТС А09А А02.

 

Фармакологічні властивості. Фармакодинаміка. Ферменти, які містяться в препараті, полегшують перетравлювання білків, жирів, вуглеводів і сприяють більш повному всмоктуванню останніх у тонкому кишечнику. Екстракт жовчі сприяє емульгуванню жирів, збільшує активність ліпази, поліпшує всмоктування жирів і розчинних у жирах вітамінів. Фермент хеміцелюлаза сприяє розщепленню рослинної клітковини. Ці властивості препарату призводять до поліпшення функціонального стану шлунково-кишкового тракту (ШКТ), нормалізації процесу травлення.

Фармакокінетика. Препарат не всмоктується і діє у просвіті шлунково-кишкового тракту. Вміст драже захищений кислотостійкою оболонкою, яка запобігає інактивації ферментів, що входять до складу препарату, хлористоводневою кислотою шлунка. Розчинення оболонки і вивільнення ферментів відбувається у тонкому кишечнику, тобто у лужному середовищі, яке є оптимальним для прояву активності ферментів.

 

Показання для застосування. Замісна терапія при легкому та середньому ступені порушення зовнішньосекреторної функції підшлункової залози при хронічному панкреатиті (за винятком випадків загострення хронічного панкреатиту), для поліпшення травної функції при виразковому коліті, синдромі подразнення товстого кишечнику, а також після резекції шлунка; при метеоризмі та деяких випадках діареї неінфекційного походження; для поліпшення перетравлювання їжі особам з нормальною функцією шлунково-кишкового тракту в разі порушень режиму раціонального харчування (вживання великої кількості їжі, вживання жирної, смаженої або незвичної їжі, нерегулярне харчування тощо); при порушенні жувальної функції, при станах, що призводять до тривалої імобілізації (довготривалий режим обмеженої рухової активності внаслідок травми або інших захворювань); підготовка до рентгенологічного та ультразвукового обстеження черевної порожнини; як допоміжний засіб для ефективного засвоювання жиророзчинних вітамінів і деяких лікарських засобів (ПАСК, сульфаніламідів, антибіотиків).

 

Спосіб застосування та дози. Призначають по 1 драже з невеликою кількістю рідини під час або відразу після кожного прийому їжі. Драже не слід розжовувати. В разі необхідності дозу можна збільшити до 2 драже. Тривалість лікування може становити від кількох днів (при порушенні травлення внаслідок огріхів у харчуванні) до кількох місяців і навіть років (у разі необхідності постійної замісної терапії при хронічних запально-дистрофічних захворюваннях шлунка, підшлункової залози, кишечнику, печінки, жовчного міхура; у стані після резекції та опромінення; у похилому віці).

 

Побічна дія. Дуже рідко можливо виникнення нудоти та діареї. Можливо виникнення таких реакцій підвищеної чутливості, як почервоніння шкіри, сльозотеча та чхання.

 

Протипоказання. Підвищена чутливість до панкреатичних ферментів тваринного походження, гострий гепатит, механічна жовтуха, обтураційна непрохідність кишечнику. Фестал® не слід приймати при гострому панкреатиті або під час загострення хронічного панкреатиту.

 

Передозування. Не спостерігалось.

 

Особливості застосування. В період одужання або при розширенні дієти препарат можна приймати тільки за призначенням лікаря.

Використання препарату під час вагітності та вигодовування немовлят можливо тільки за нагальної необхідності та під контролем лікаря.

 

Взаємодія з іншими лікарськими засобами. Фестал® сприяє ефективному засвоюванню жиророзчинних вітамінів, сульфаніламідів, антибіотиків, ПАСК.

 

Умови та термін зберігання. Зберігати при температурі не вище 250С в місці, недоступному для дітей. Термін придатності - 3 роки.